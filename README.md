Σαν στο σπίτι σου!
Έργο για τον Διαγωνισμό Ανοιχτών Τεχνολογιών
Αποθετήριο για το έργο Σαν στο σπίτι σου
ΣΧΕΔΙΟ ΤΙΤΛΟΣ ΕΡΓΟΥ: Σαν στο σπίτι σου
Όνομα Ομάδας: Οι ενεργοί πολίτες του 2ου Νηπιαγωγείου Χανίων
Δημιουργός:  2ο Νηπιαγωγείο Χανίων
ΘΕΜΑ: Ανοιχτή Σχεδίαση για έναν Άμεσο Δημόσιο Χώρο
ΣΤΟΧΟΙ: 
Να αντιληφθούν οι μαθητές τη σημασία του ανοιχτού δημόσιου χώρου, αναζητώντας έξυπνες  και βιώσιμες λύσεις που βελτιώνουν τη λειτουργικότητα και την αισθητική του. Μέσα από την καθημερινή τους μετακίνηση προς και από το σχολείο, να παρατηρήσουν το άμεσο καθημερινό τους δημόσιο περιβάλλον και να υιοθετήσουν πράξεις σεβασμού προς αυτό, αναπτύσσοντας πράσινες συνήθειες και ενσωματώνοντας τις αξίες της ανοιχτότητας, της αειφορίας, της προσβασιμότητας, της κοινωνικής συνοχής και δικαιοσύνης. Να σχεδιάσουν και να προτείνουν καινοτόμες λύσεις για την μετατροπή ενός δημόσιου χώρου της γειτονιάς του σχολείου τους σε έναν άμεσο και ριζοσπαστικό δημόσιο χώρο, έναν χώρο τον οποίο μοιραζόμαστε, ο οποίος όμως να προστατεύει την ιδιωτικότητά μας, και να μας προσφέρει έναν χώρο ασφάλειας αλλά και συνάντησης, έναν δημόσιο χώρο όπου όμως θα αισθανόμαστε σαν στο σπίτι μας. Να επαναπροσδιορίσουν τον δημόσιο χώρο με επίκεντρο την τουαλέτα, να δημιουργήσουν λειτουργικούς, αισθητικά ευχάριστους και βιώσιμους χώρους. Να αναπτύξουν δημιουργική και κριτική σκέψη μέσα από την εμβάθυνση για την επίλυση ενός προβλήματος και την αντιμετώπιση μιας πρόκλησης. Να γνωρίσουν τις δυνατότητες των εφαρμογών τεχνητής νοημοσύνης και της χρήσης των ανοιχτών τεχνολογιών, αποκτώντας έτσι τις  απαραίτητες δεξιότητες, ώστε να γίνουν δημιουργοί λύσεων. Να έρθουν σε επαφή και να εξοικειωθούν με βασικές αρχές προγραμματισμού και αλγοριθμικού τρόπου σκέψης και δημιουργίας κώδικα. Να παίρνουν πρωτοβουλίες αξιοποιώντας την δημιουργικότητα και την επινοητικότητά τους. Να αναπτύξουν τις κοινωνικές τους δεξιότητες, να εργαστούν σε ομάδες και να παρουσιάσουν τις ιδέες τους.
ΥΛΙΚΑ : Drone Pihot P30 Plus με Χειριστήριο - Μαύρο, M TINY DISCOVER KIT-PANDA MAKEBLOCK, 2 γυαλιά εικονικής πραγματικότητας Shinecon G05 VR Headset για Κινητά από 4.7" έως 6", PLAYMOBIL City Life - Children's Playground (5024), Κουκλόσπιτο Μινιατούρα Έπιπλα Vintage Μπάνιου Μοντέλο Λευκή Τουαλέτα Baby Pretend
ΔΙΕΥΘΥΝΣΗ ΑΠΟΘΕΤΗΡΙΟΥ:
Α. ΣΥΝΤΟΜΗ ΠΕΡΙΓΡΑΦΗ
Η προστασία του φυσικού και πολιτιστικού περιβάλλοντος για την υγιή ανάπτυξη της προσωπικότητας και την καλή ποιότητα ζωής αποτελεί υποχρέωση και δικαίωμα του καθενός. Σύμφωνα με τον Παγκόσμιο στόχο 11 της βιώσιμης ανάπτυξης από τον ΟΗΕ ‘’Βιώσιμες πόλεις και κοινότητες’’, συχνές προκλήσεις που αντιμετωπίζουν τα αστικά κέντρα είναι οι έλλειψη δημόσιων χώρων έτσι διαμορφωμένων που να καλύπτουν τις ανάγκες κάθε πολίτη.
Με αφόρμηση τον προβληματισμό των μαθητών/τριών του νηπιαγωγείου για την πρόσβαση αλλά και την παραμονή στη Δυτική Τάφρο, περιοχή που γειτονεύει με το νηπιαγωγείο, οι μαθητές/τριες ακολουθώντας τα βήματα της περιβαλλοντικής εκπαίδευσης που αφορούν στην έρευνα στο πεδίο αλλά και με χρήση google forms, ψηφιακών εργαλείων κ.α. θα αναζητήσουν:
1. Κατά πόσο χρησιμοποιείται από τους μαθητές/τριες και τις οικογένειές τους ως δημόσιος χώρος η Δυτική Τάφρος. 
2. Πόσο εύκολη είναι η πρόσβαση και η παραμονή στη Δυτική Τάφρο.
3. Τι  απαιτείται για να μετατραπεί η Δυτική Τάφρος σε λειτουργικό δημόσιο χώρο.
Mε την χρήση Drone, θα παρατηρήσουν από ψηλά τον περιβάλλοντα χώρο της Δυτικής Τάφρου. Θα καταγράψουν τις ελλείψεις και τις ανάγκες ωστε να μετατραπεί σε χώρο εύκολα προσβάσιμο αλλά και φιλικό προς τον επισκέπτη. Με τη χρήση γυαλιών 3D εικονικής πραγματικότητας θα οραματιστούν τον χώρο που θα δημιουργήσουν, παρακολουθώντας βίντεο virtual reality διερευνώντας αντίστοιχα περιβάλλοντα. Μέσα από δραστηριότητες που θα εισάγουν τα παιδιά στη ρομποτική, με τη χρήση του M TINY DISCOVER KIT-PANDA MAKEBLOCK, τα παιδιά θα εξοικειωθούν με την χρήση του απλού ρομπότ, θα  γνωρίσουν και θα κατανοήσουν τις βασικές αρχές προγραμματισμού και τεχνητής νοημοσύνης,  ώστε να προχωρήσουν στη δημιουργία της πρότυπης μακέτας της Δυτικής Τάφρου Χανίων ως ανοιχτό δημόσιο χώρο. Θα αλληλεπιδράσουν ουσιαστικά δημιουργώντας ένα επιδαπέδιο  διαδραστικό παιχνίδι με στόχο την παιγνιώδη πρόσβαση στη δημόσια παιδική τουαλέτα. Θα δημιουργήσουν συναισθηματικούς δεσμούς με τη Ρομποτική, με τη χρήση ρομπότ που θα παίζει το επιδαπέδιο παιχνίδι που θα έχουν δημιουργήσει. Θα συνδημιουργήσουν και θα ηχογραφήσουν το δικό τους μήνυμα για την σημασία του ανοιχτού δημόσιου χώρου, το οποίο θα αποτελεί τον οικοκώδικα του σχολείου. Το μήνυμα θα προβληθεί μέσω του Δικτύου Συνεργατικών Σχολείων Χανίων με την Παιδαγωγική Φρενέ, στην ενότητα ‘’Εδώ ραδιόφωνο’’ δια του blog, https://diktiosxolionchania.blogspot.com/. Θα συνδιοργανώσουν, με την εμπλοκή φορέων του δήμου Χανίων, ημέρα δράσεων, ενημέρωσης και ευαισθητοποίησης των πολιτών σε σχέση με την χρήση της Δυτική Τάφρου ως ανοικτού δημόσιου χώρου. 

Β. ΑΝΑΛΥΣΗ ΔΙΔΑΚΤΙΚΟΥ ΣΕΝΑΡΙΟΥ
α)  Διερεύνηση του προβλήματος 
Στο πλαίσιο μιας εκπαιδευτικής επίσκεψης πάνω από τον χώρο της Δυτικής Τάφρου Χανίων, όπου στεγάζεται ο Ρώσικος Στρατώνας, οι μαθητές αναρωτήθηκαν πώς μπορούν να επισκεφθούν την τάφρο γιατί έχει πολύ χώρο για παιχνίδι. Το ερώτημα τέθηκε στο συμβούλιο της τάξης, όπου καταγράφηκαν και άλλες απορίες όπως αν έχει νερό, παγκάκια, δέντρα για σκιά, παιδική χαρά αλλά και τουαλέτα. Η μαθήτρια Ε. ανέφερε ότι πηγαίνει με την μαμά της βόλτα εκεί για να παίξει το σκυλάκι τους αλλά δεν έχει τίποτα από αυτά και όταν παίξει το σκυλάκι φεύγουν αμέσως. Στο πλαίσιο της συνεργασίας του σχολείου με την οικογένεια, οι γονείς θα κληθούν να συμπληρώσουν ένα ερωτηματολόγιο Google Form με σκοπό να μαζέψουμε πληροφορίες σχετικά με το κατά πόσο χρησιμοποιείτε από τους μαθητές/τριες και τις οικογένειές τους η Δυτική Τάφρος ως ανοιχτός δημόσιος χώρος. 
β) Έρευνα στο πεδίο
Σε καθορισμένο χρόνο οργανώνεται η μετακίνηση των  μαθητών/τριών έξω από το σχολείο με σκοπό να παρατηρήσουν και να καταγράψουν την συνθήκη στην Δυτική Τάφρο. Επιστρέφοντας στο σχολείο, οι μαθητές/τριες θα μεταφέρουν την εμπειρία τους από την έρευνα στο πεδίο και τις παρατηρήσεις τους, οι οποίες θα καταγραφούν σε εννοιολογικό χάρτη coggle.it. 
Στο συμβούλιο του σχολείου θα τεθεί η πρόκληση δημιουργίας ενός επιδαπέδιου διαδραστικού παιχνιδιού που θα περιλαμβάνει καινοτόμες λύσεις για την μετατροπή της Δυτικής Τάφρου σε έναν άμεσο και ριζοσπαστικό δημόσιο χώρο, έναν χώρο τον οποίο μοιραζόμαστε και ταυτόχρονα προστατεύει την ιδιωτικότητά μας και αποτελεί χώρο ασφάλειας και συνάντησης, καθώς και η δημιουργία μακέτας της Δυτικής Τάφρου με την μορφή που θα οραματιστούν τα παιδιά, ενσωματώνοντας τις παραπάνω λύσεις και επαναπροσδιορίζοντας τον χώρο με επίκεντρο την τουαλέτα, μετατρέποντάς τον σε λειτουργικό, αισθητικά ευχάριστο και βιώσιμο.
γ) Υλοποίηση
Μέσα από δραστηριότητες που θα εισάγουν τα παιδιά στην ρομποτική, με την χρήση του M TINY DISCOVER KIT-PANDA MAKEBLOCK, τα παιδιά θα εξοικειωθούν με την χρήση του απλού ρομπότ. Θα δημιουργήσουν ένα επιτραπέζιο διαδραστικό παιχνίδι με στόχο την παιγνιώδη πρόσβαση στη δημόσια παιδική τουαλέτα, που θα περιλαμβάνει κάρτες με καινοτόμες λύσεις για τη μετατροπή της Δυτικής Τάφρου σε έναν άμεσο δημόσιο χώρο, έναν χώρο τον οποίο μοιραζόμαστε και ταυτόχρονα προστατεύει την ιδιωτικότητά μας και αποτελεί χώρο ασφάλειας και συνάντησης. Στο επιτραπέζιο παιχνίδι θα ενσωματωθούν QR κωδικοί και κάρτες που θα δημιουργηθούν από τα παιδιά.
Με τη χρήση των γυαλιών εικονικής πραγματικότητας τα παιδιά θα περιηγηθούν εικονικά σε αντίστοιχους χώρους αλλά και στον χώρο της Δυτικής Τάφρου όπως τον οραματίστηκαν. 
Με τη χρήση drone θα γίνει καταγραφή της κάτοψης όλου του περιβάλλοντα χώρου της Δυτικής Τάφρου με σκοπό τη δημιουργία της πρότυπης μακέτας της Δυτικής Τάφρου Χανίων ως ανοιχτός δημόσιος χώρος. 
Τα παιδιά θα δημιουργήσουν τη μακέτα της Δυτικής Τάφρου με επίκεντρο την τουαλέτα και την παιγνιώδη πρόσβαση σε αυτή, μετατρέποντάς τον χώρο σε λειτουργικό, αισθητικά ευχάριστο και βιώσιμο. Η μακέτα θα κατασκευαστεί με ανακυκλώσιμα υλικά και αντικείμενα από την σχολική τάξη και θα αξιοποιηθεί η παιδική χαρά PLAYMOBIL City Life - Children's Playground (5024) και η μινιατούρα τουαλέτας. 
Με τη χρήση  του M TINY DISCOVER KIT-PANDA MAKEBLOCK οι μαθητές/τριες θα δημιουργήσουν το πρώτο τους πρόγραμμα με σκοπό την περιήγηση του ρομπότ στην πρότυπη μακέτα της Δυτικής Τάφρου.
δ) Διάχυση 
Τα παιδιά θα συν δημιουργήσουν και θα ηχογραφήσουν το δικό τους μήνυμα για την σημασία του ανοικτού δημόσιου χώρου  το οποίο θα αποτελεί τον οικοκώδικα του σχολείου, θα προβληθεί μέσω του Δικτύου Συνεργατικών Σχολείων Χανίων με την Παιδαγωγική Φρενέ, στην ενότητα ‘’Εδώ ραδιόφωνο’’ δια του blog , https://diktiosxolionchania.blogspot.com/. Θα συνδιοργανώσουν, με την εμπλοκή φορέων του δήμου Χανίων, ημέρα δράσεων,  ενημέρωσης και ευαισθητοποίησης των πολιτών σε σχέση με την χρήση της Δυτική Τάφρου ως ανοικτού δημόσιου χώρου.
